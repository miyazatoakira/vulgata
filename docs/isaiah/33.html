<!doctype html>
<html lang="pt-br">
  <head>
    <meta charset="utf-8">
    <meta name="viewport" content="width=device-width, initial-scale=1">
    <title>Vulgata — Isaias 33</title>
    <meta name="description" content="Vulgata Latina — capítulo por página">
    <link href="https://cdn.jsdelivr.net/npm/bootstrap@5.3.3/dist/css/bootstrap.min.css" rel="stylesheet" integrity="sha384-QWTKZyjpPEjISv5WaRU9OFeRpok6YctnYmDr5pNlyT2bRjXh0JMhjY6hW+ALEwIH" crossorigin="anonymous">
    <link href="https://fonts.googleapis.com/css2?family=Crimson+Text:wght@400;600;700&display=swap" rel="stylesheet">
    <link rel="stylesheet" href="../assets/style.css">
  </head>
  <body>
    <nav class="navbar navbar-expand-lg navbar-light bg-body-tertiary border-bottom sticky-top" data-bs-theme="light">
      <div class="container-fluid">
        <a class="navbar-brand" href="../index.html">Vulgata</a>
        <button class="navbar-toggler" type="button" data-bs-toggle="collapse" data-bs-target="#navbarSupportedContent" aria-controls="navbarSupportedContent" aria-expanded="false" aria-label="Toggle navigation">
          <span class="navbar-toggler-icon"></span>
        </button>
        <div class="collapse navbar-collapse" id="navbarSupportedContent">
          <div class="ms-auto d-flex flex-column flex-lg-row align-items-stretch align-items-lg-center gap-2 w-100 w-lg-auto">
            <div class="d-flex align-items-center gap-2 w-100 w-lg-auto">
              <label for="bookSelect" class="form-label mb-0 small text-muted">Livro</label>
              <select id="bookSelect" class="form-select form-select-sm w-100" style="min-width: 200px;"></select>
            </div>
            <div class="d-flex align-items-center gap-2 w-100 w-lg-auto">
              <label for="chapterSelect" class="form-label mb-0 small text-muted">Capítulo</label>
              <select id="chapterSelect" class="form-select form-select-sm w-100" style="min-width: 110px;"></select>
            </div>
            <span class="badge text-bg-light border d-none d-lg-inline-block" id="chaptersCountBadge" title="Total de capítulos do livro"></span>
            <button id="goBtn" class="btn btn-sm btn-primary w-100 w-lg-auto">Ir</button>
          </div>
        </div>
      </div>
    </nav>

    <main class="container-lg my-4 px-3">
      <div class="reading-container mx-auto">
      <h1 class="chapter-title h3 mb-4">Isaias 33</h1>
<div class="verse">
  <span class="verse-num">1</span><span class="verse-text">Væ qui prædaris ! nonne et ipse prædaberis ?  et qui spernis, nonne et ipse sperneris ?  Cum consummaveris deprædationem, deprædaberis ;  cum fatigatus desieris contemnere, contemneris.</span>
</div>
<hr>
<div class="verse">
  <span class="verse-num">2</span><span class="verse-text">Domine, miserere nostri,  te enim exspectavimus ;  esto brachium nostrum in mane,  et salus nostra in tempore tribulationis.</span>
</div>
<hr>
<div class="verse">
  <span class="verse-num">3</span><span class="verse-text">A voce angeli fugerunt populi,  et ab exaltatione tua dispersæ sunt gentes.</span>
</div>
<hr>
<div class="verse">
  <span class="verse-num">4</span><span class="verse-text">Et congregabuntur spolia vestra sicut colligitur bruchus,  velut cum fossæ plenæ fuerint de eo.</span>
</div>
<hr>
<div class="verse">
  <span class="verse-num">5</span><span class="verse-text">Magnificatus est Dominus, quoniam habitavit in excelso ;  implevit Sion judicio et justitia.</span>
</div>
<hr>
<div class="verse">
  <span class="verse-num">6</span><span class="verse-text">Et erit fides in temporibus tuis :  divitiæ salutis sapientia et scientia ;  timor Domini ipse est thesaurus ejus.</span>
</div>
<hr>
<div class="verse">
  <span class="verse-num">7</span><span class="verse-text">Ecce videntes clamabunt foris ;  angeli pacis amare flebunt.</span>
</div>
<hr>
<div class="verse">
  <span class="verse-num">8</span><span class="verse-text">Dissipatæ sunt viæ,  cessavit transiens per semitam :  irritum factum est pactum, projecit civitates,  non reputavit homines.</span>
</div>
<hr>
<div class="verse">
  <span class="verse-num">9</span><span class="verse-text">Luxit et elanguit terra ;  confusus est Libanus, et obsorduit :  et factus est Saron sicut desertum,  et concussa est Basan, et Carmelus.</span>
</div>
<hr>
<div class="verse">
  <span class="verse-num">10</span><span class="verse-text">Nunc consurgam, dicit Dominus ;  nunc exaltabor, nunc sublevabor.</span>
</div>
<hr>
<div class="verse">
  <span class="verse-num">11</span><span class="verse-text">Concipietis ardorem, parietis stipulam ;  spiritus vester ut ignis vorabit vos.</span>
</div>
<hr>
<div class="verse">
  <span class="verse-num">12</span><span class="verse-text">Et erunt populi quasi de incendio cinis ;  spinæ congregatæ igni comburentur.</span>
</div>
<hr>
<div class="verse">
  <span class="verse-num">13</span><span class="verse-text">Audite, qui longe estis, quæ fecerim ;  et cognoscite, vicini, fortitudinem meam.</span>
</div>
<hr>
<div class="verse">
  <span class="verse-num">14</span><span class="verse-text">Conterriti sunt in Sion peccatores ;  possedit tremor hypocritas.  Quis poterit habitare de vobis cum igne devorante ?  quis habitabit ex vobis cum ardoribus sempiternis ?</span>
</div>
<hr>
<div class="verse">
  <span class="verse-num">15</span><span class="verse-text">Qui ambulat in justitiis et loquitur veritatem,  qui projicit avaritiam ex calumnia,  et excutit manus suas ab omni munere,  qui obturat aures suas ne audiat sanguinem,  et claudit oculos suos ne videat malum.</span>
</div>
<hr>
<div class="verse">
  <span class="verse-num">16</span><span class="verse-text">Iste in excelsis habitabit ;  munimenta saxorum sublimitas ejus :  panis ei datus est, aquæ ejus fideles sunt.</span>
</div>
<hr>
<div class="verse">
  <span class="verse-num">17</span><span class="verse-text">Regem in decore suo videbunt oculi ejus,  cernent terram de longe.</span>
</div>
<hr>
<div class="verse">
  <span class="verse-num">18</span><span class="verse-text">Cor tuum meditabitur timorem :  ubi est litteratus ? ubi legis verba ponderans ?  ubi doctor parvulorum ?</span>
</div>
<hr>
<div class="verse">
  <span class="verse-num">19</span><span class="verse-text">Populum impudentem non videbis,  populum alti sermonis, ita ut non possis intelligere  disertitudinem linguæ ejus, in quo nulla est sapientia.</span>
</div>
<hr>
<div class="verse">
  <span class="verse-num">20</span><span class="verse-text">Respice, Sion, civitatem solemnitatis nostræ :  oculi tui videbunt Jerusalem,  habitationem opulentam,  tabernaculum quod nequaquam transferri poterit ;  nec auferentur clavi ejus in sempiternum,  et omnes funiculi ejus non rumpentur :</span>
</div>
<hr>
<div class="verse">
  <span class="verse-num">21</span><span class="verse-text">quia solummodo ibi magnificus est Dominus noster :  locus fluviorum rivi latissimi et patentes :  non transibit per eum navis remigum,  neque trieris magna transgredietur eum.</span>
</div>
<hr>
<div class="verse">
  <span class="verse-num">22</span><span class="verse-text">Dominus enim judex noster,  Dominus legifer noster,  Dominus rex noster,  ipse salvabit nos.</span>
</div>
<hr>
<div class="verse">
  <span class="verse-num">23</span><span class="verse-text">Laxati sunt funiculi tui,  et non prævalebunt ;  sic erit malus tuus  ut dilatare signum non queas.  Tunc dividentur spolia prædarum multarum ;  claudi diripient rapinam.</span>
</div>
<hr>
<div class="verse">
  <span class="verse-num">24</span><span class="verse-text">Nec dicet vicinus : Elangui ;  populus qui habitat in ea, auferetur ab eo iniquitas.</span>
</div>
<hr>
      </div>
    </main>

    <script>
      window.APP_CONFIG = {
        assetsBase: "../assets",
        rootBase: "../",
        current: { bookSlug: "isaiah", chapter: 33 }
      };
    </script>
    <script src="https://cdn.jsdelivr.net/npm/bootstrap@5.3.3/dist/js/bootstrap.bundle.min.js" integrity="sha384-YvpcrYf0tY3lHB60NNkmXc5s9fDVZLE4bEJ0hZl5W8SIv9K0Uod8GCExl3Og8ifw" crossorigin="anonymous"></script>
    <script src="../assets/app.js"></script>
  </body>
</html>
