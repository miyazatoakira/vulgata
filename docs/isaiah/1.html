<!doctype html>
<html lang="pt-br">
  <head>
    <meta charset="utf-8">
    <meta name="viewport" content="width=device-width, initial-scale=1">
    <title>Vulgata — Isaias 1</title>
    <meta name="description" content="Vulgata Latina — capítulo por página">
    <script src="https://cdn.tailwindcss.com"></script>
    <link href="https://fonts.googleapis.com/css2?family=Crimson+Text:wght@400;600;700&display=swap" rel="stylesheet">
    <link rel="stylesheet" href="../assets/style.css">
  </head>
  <body>
    <nav class="sticky top-0 border-b bg-white/80 backdrop-blur supports-[backdrop-filter]:bg-white/60 shadow-sm" data-nav-root>
      <div class="max-w-screen-lg mx-auto px-3">
        <div class="h-14 flex items-center justify-between">
          <a class="font-semibold tracking-tight text-gray-900 hover:text-blue-700 transition-colors" href="../index.html">Vulgata</a>
          <button id="navbarToggle" class="lg:hidden inline-flex items-center justify-center p-2 rounded text-gray-700 hover:bg-gray-100 focus-visible:outline-none focus-visible:ring-2 focus-visible:ring-blue-500" aria-controls="navbarMenu" aria-expanded="false" aria-label="Abrir menu">
            <svg class="w-6 h-6" fill="none" stroke="currentColor" viewBox="0 0 24 24" xmlns="http://www.w3.org/2000/svg"><path stroke-linecap="round" stroke-linejoin="round" stroke-width="2" d="M4 6h16M4 12h16M4 18h16"></path></svg>
          </button>
        </div>
        <div id="navbarMenu" class="hidden lg:flex lg:items-center lg:justify-end gap-2 py-2">
          <div class="flex flex-col lg:flex-row lg:items-center gap-2 w-full lg:w-auto">
            <div class="flex items-center gap-2 w-full lg:w-auto">
              <label for="bookSelect" class="mb-0 text-sm text-gray-600">Livro</label>
              <select id="bookSelect" class="w-full lg:w-auto min-w-[200px] border rounded px-2 py-1 text-sm bg-white text-gray-900 focus:outline-none focus:ring-2 focus:ring-blue-500"></select>
            </div>
            <div class="flex items-center gap-2 w-full lg:w-auto">
              <label for="chapterSelect" class="mb-0 text-sm text-gray-600">Capítulo</label>
              <select id="chapterSelect" class="w-full lg:w-auto min-w-[110px] border rounded px-2 py-1 text-sm bg-white text-gray-900 focus:outline-none focus:ring-2 focus:ring-blue-500"></select>
            </div>
            <span class="hidden lg:inline-block text-xs text-gray-700 border rounded px-2 py-0.5" id="chaptersCountBadge" title="Total de capítulos do livro"></span>
            <button id="goBtn" class="w-full lg:w-auto inline-flex items-center justify-center px-3 py-1.5 text-sm rounded-md bg-blue-600 text-white hover:bg-blue-700 focus-visible:outline-none focus-visible:ring-2 focus-visible:ring-blue-500 disabled:opacity-50 disabled:cursor-not-allowed">Ir</button>
          </div>
        </div>
      </div>
    </nav>

    <main class="max-w-screen-lg mx-auto my-4 px-3">
      <div class="reading-container mx-auto">
      <h1 class="chapter-title h3 mb-4">Isaias 1</h1>
<div class="verse">
  <span class="verse-num">1</span><span class="verse-text">Visio Isaiæ, filii Amos, quam vidit super Judam et Jerusalem, in diebus Oziæ, Joathan, Achaz, et Ezechiæ, regum Juda.</span>
</div>
<hr>
<div class="verse">
  <span class="verse-num">2</span><span class="verse-text">Audite, cæli, et auribus percipe, terra,  quoniam Dominus locutus est.  Filios enutrivi, et exaltavi ;  ipsi autem spreverunt me.</span>
</div>
<hr>
<div class="verse">
  <span class="verse-num">3</span><span class="verse-text">Cognovit bos possessorem suum,  et asinus præsepe domini sui ;  Israël autem me non cognovit,  et populus meus non intellexit.</span>
</div>
<hr>
<div class="verse">
  <span class="verse-num">4</span><span class="verse-text">Væ genti peccatrici,  populo gravi iniquitate,  semini nequam, filiis sceleratis !  dereliquerunt Dominum ;  blasphemaverunt Sanctum Israël ;  abalienati sunt retrorsum.</span>
</div>
<hr>
<div class="verse">
  <span class="verse-num">5</span><span class="verse-text">Super quo percutiam vos ultra, addentes prævaricationem ?  omne caput languidum,  et omne cor mœrens.</span>
</div>
<hr>
<div class="verse">
  <span class="verse-num">6</span><span class="verse-text">A planta pedis usque ad verticem,  non est in eo sanitas ;  vulnus, et livor, et plaga tumens,  non est circumligata, nec curata medicamine,  neque fota oleo.</span>
</div>
<hr>
<div class="verse">
  <span class="verse-num">7</span><span class="verse-text">Terra vestra deserta ;  civitates vestræ succensæ igni :  regionem vestram coram vobis alieni devorant,  et desolabitur sicut in vastitate hostili.</span>
</div>
<hr>
<div class="verse">
  <span class="verse-num">8</span><span class="verse-text">Et derelinquetur filia Sion  ut umbraculum in vinea,  et sicut tugurium in cucumerario,  et sicut civitas quæ vastatur.</span>
</div>
<hr>
<div class="verse">
  <span class="verse-num">9</span><span class="verse-text">Nisi Dominus exercituum  reliquisset nobis semen,  quasi Sodoma fuissemus,  et quasi Gomorrha similes essemus.</span>
</div>
<hr>
<div class="verse">
  <span class="verse-num">10</span><span class="verse-text">Audite verbum Domini,  principes Sodomorum ;  percipite auribus legem Dei nostri,  populus Gomorrhæ.</span>
</div>
<hr>
<div class="verse">
  <span class="verse-num">11</span><span class="verse-text">Quo mihi multitudinem victimarum vestrarum ?  dicit Dominus.  Plenus sum :  holocausta arietum,  et adipem pinguium,  et sanguinem vitulorum et agnorum et hircorum,  nolui.</span>
</div>
<hr>
<div class="verse">
  <span class="verse-num">12</span><span class="verse-text">Cum veniretis ante conspectum meum,  quis quæsivit hæc de manibus vestris,  ut ambularetis in atriis meis ?</span>
</div>
<hr>
<div class="verse">
  <span class="verse-num">13</span><span class="verse-text">Ne offeratis ultra sacrificium frustra :  incensum abominatio est mihi.  Neomeniam et sabbatum, et festivitates alias, non feram ;  iniqui sunt cœtus vestri.</span>
</div>
<hr>
<div class="verse">
  <span class="verse-num">14</span><span class="verse-text">Calendas vestras, et solemnitates vestras odivit anima mea :  facta sunt mihi molesta ; laboravi sustinens.</span>
</div>
<hr>
<div class="verse">
  <span class="verse-num">15</span><span class="verse-text">Et cum extenderitis manus vestras, avertam oculos meos a vobis,  et cum multiplicaveritis orationem, non exaudiam :  manus enim vestræ sanguine plenæ sunt.</span>
</div>
<hr>
<div class="verse">
  <span class="verse-num">16</span><span class="verse-text">Lavamini, mundi estote ;  auferte malum cogitationum vestrarum  ab oculis meis :  quiescite agere perverse,</span>
</div>
<hr>
<div class="verse">
  <span class="verse-num">17</span><span class="verse-text">discite benefacere ;  quærite judicium, subvenite oppresso,  judicate pupillo, defendite viduam.</span>
</div>
<hr>
<div class="verse">
  <span class="verse-num">18</span><span class="verse-text">Et venite, et arguite me, dicit Dominus.  Si fuerint peccata vestra ut coccinum,  quasi nix dealbabuntur ;  et si fuerint rubra quasi vermiculus,  velut lana alba erunt.</span>
</div>
<hr>
<div class="verse">
  <span class="verse-num">19</span><span class="verse-text">Si volueritis, et audieritis me,  bona terræ comeditis.</span>
</div>
<hr>
<div class="verse">
  <span class="verse-num">20</span><span class="verse-text">Quod si nolueritis, et me ad iracundiam provocaveritis,  gladius devorabit vos,  quia os Domini locutum est.</span>
</div>
<hr>
<div class="verse">
  <span class="verse-num">21</span><span class="verse-text">Quomodo facta est meretrix  civitas fidelis, plena judicii ?  justitia habitavit in ea,  nunc autem homicidæ.</span>
</div>
<hr>
<div class="verse">
  <span class="verse-num">22</span><span class="verse-text">Argentum tuum versum est in scoriam ;  vinum tuum mistum est aqua.</span>
</div>
<hr>
<div class="verse">
  <span class="verse-num">23</span><span class="verse-text">Principes tui infideles,  socii furum.  Omnes diligunt munera,  sequuntur retributiones.  Pupillo non judicant,  et causa viduæ non ingreditur ad illos.</span>
</div>
<hr>
<div class="verse">
  <span class="verse-num">24</span><span class="verse-text">Propter hoc ait Dominus,  Deus exercituum, Fortis Israël :  Heu ! consolabor super hostibus meis,  et vindicabor de inimicis meis.</span>
</div>
<hr>
<div class="verse">
  <span class="verse-num">25</span><span class="verse-text">Et convertam manum meam ad te,  et excoquam ad puram scoriam tuam,  et auferam omne stannum tuum.</span>
</div>
<hr>
<div class="verse">
  <span class="verse-num">26</span><span class="verse-text">Et restituam judices tuos ut fuerunt prius,  et consiliarios tuos sicut antiquitus ;  post hæc vocaberis civitas justi,  urbs fidelis.</span>
</div>
<hr>
<div class="verse">
  <span class="verse-num">27</span><span class="verse-text">Sion in judicio redimetur,  et reducent eam in justitia.</span>
</div>
<hr>
<div class="verse">
  <span class="verse-num">28</span><span class="verse-text">Et conteret scelestos, et peccatores simul ;  et qui dereliquerunt Dominum consumentur.</span>
</div>
<hr>
<div class="verse">
  <span class="verse-num">29</span><span class="verse-text">Confundentur enim ab idolis quibus sacrificaverunt,  et erubescetis super hortis quos elegeratis,</span>
</div>
<hr>
<div class="verse">
  <span class="verse-num">30</span><span class="verse-text">cum fueritis velut quercus defluentibus foliis,  et velut hortus absque aqua.</span>
</div>
<hr>
<div class="verse">
  <span class="verse-num">31</span><span class="verse-text">Et erit fortitudo vestra ut favilla stuppæ,  et opus vestrum quasi scintilla,  et succendetur utrumque simul,  et non erit qui extinguat.</span>
</div>
<hr>
      </div>
    </main>

    <script>
      window.APP_CONFIG = {
        assetsBase: "../assets",
        rootBase: "../",
        current: { bookSlug: "isaiah", chapter: 1 }
      };
    </script>
    <script src="../assets/app.js"></script>
  </body>
</html>
