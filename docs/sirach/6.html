<!doctype html>
<html lang="pt-br">
  <head>
    <meta charset="utf-8">
    <meta name="viewport" content="width=device-width, initial-scale=1">
    <title>Vulgata — Ecclesiasticus (Sirach) 6</title>
    <meta name="description" content="Vulgata Latina — capítulo por página">
    <script src="https://cdn.tailwindcss.com"></script>
    <link href="https://fonts.googleapis.com/css2?family=Crimson+Text:wght@400;600;700&display=swap" rel="stylesheet">
    <link rel="stylesheet" href="../assets/style.css">
  </head>
  <body>
    <nav class="sticky top-0 border-b bg-white/80 backdrop-blur supports-[backdrop-filter]:bg-white/60 shadow-sm" data-nav-root>
      <div class="max-w-screen-lg mx-auto px-3">
        <div class="h-14 flex items-center justify-between">
          <a class="font-semibold tracking-tight text-gray-900 hover:text-blue-700 transition-colors" href="../index.html">Vulgata</a>
          <button id="navbarToggle" class="lg:hidden inline-flex items-center justify-center p-2 rounded text-gray-700 hover:bg-gray-100 focus-visible:outline-none focus-visible:ring-2 focus-visible:ring-blue-500" aria-controls="navbarMenu" aria-expanded="false" aria-label="Abrir menu">
            <svg class="w-6 h-6" fill="none" stroke="currentColor" viewBox="0 0 24 24" xmlns="http://www.w3.org/2000/svg"><path stroke-linecap="round" stroke-linejoin="round" stroke-width="2" d="M4 6h16M4 12h16M4 18h16"></path></svg>
          </button>
        </div>
        <div id="navbarMenu" class="hidden lg:flex lg:items-center lg:justify-end gap-2 py-2">
          <div class="flex flex-col lg:flex-row lg:items-center gap-2 w-full lg:w-auto">
            <div class="flex items-center gap-2 w-full lg:w-auto">
              <label for="bookSelect" class="mb-0 text-sm text-gray-600">Livro</label>
              <select id="bookSelect" class="w-full lg:w-auto min-w-[200px] border rounded px-2 py-1 text-sm bg-white text-gray-900 focus:outline-none focus:ring-2 focus:ring-blue-500"></select>
            </div>
            <div class="flex items-center gap-2 w-full lg:w-auto">
              <label for="chapterSelect" class="mb-0 text-sm text-gray-600">Capítulo</label>
              <select id="chapterSelect" class="w-full lg:w-auto min-w-[110px] border rounded px-2 py-1 text-sm bg-white text-gray-900 focus:outline-none focus:ring-2 focus:ring-blue-500"></select>
            </div>
            <span class="hidden lg:inline-block text-xs text-gray-700 border rounded px-2 py-0.5" id="chaptersCountBadge" title="Total de capítulos do livro"></span>
            <button id="goBtn" class="w-full lg:w-auto inline-flex items-center justify-center px-3 py-1.5 text-sm rounded-md bg-blue-600 text-white hover:bg-blue-700 focus-visible:outline-none focus-visible:ring-2 focus-visible:ring-blue-500 disabled:opacity-50 disabled:cursor-not-allowed">Ir</button>
          </div>
        </div>
      </div>
    </nav>

    <main class="max-w-screen-lg mx-auto my-4 px-3">
      <div class="reading-container mx-auto">
      <h1 class="chapter-title h3 mb-4">Ecclesiasticus (Sirach) 6</h1>
<div class="verse">
  <span class="verse-num">1</span><span class="verse-text">Noli fieri pro amico inimicus proximo :  improperium enim et contumeliam malus hæreditabit :  et omnis peccator invidus et bilinguis.</span>
</div>
<hr>
<div class="verse">
  <span class="verse-num">2</span><span class="verse-text">Non te extollas in cogitatione animæ tuæ velut taurus,  ne forte elidatur virtus tua per stultitiam :</span>
</div>
<hr>
<div class="verse">
  <span class="verse-num">3</span><span class="verse-text">et folia tua comedat, et fructus tuos perdat,  et relinquaris velut lignum aridum in eremo.</span>
</div>
<hr>
<div class="verse">
  <span class="verse-num">4</span><span class="verse-text">Anima enim nequam disperdet qui se habet,  et in gaudium inimicis dat illum,  et deducet in sortem impiorum.</span>
</div>
<hr>
<div class="verse">
  <span class="verse-num">5</span><span class="verse-text">Verbum dulce multiplicat amicos et mitigat inimicos,  et lingua eucharis in bono homine abundat.</span>
</div>
<hr>
<div class="verse">
  <span class="verse-num">6</span><span class="verse-text">Multi pacifici sint tibi :  et consiliarius sit tibi unus de mille.</span>
</div>
<hr>
<div class="verse">
  <span class="verse-num">7</span><span class="verse-text">Si possides amicum, in tentatione posside eum,  et ne facile credas ei.</span>
</div>
<hr>
<div class="verse">
  <span class="verse-num">8</span><span class="verse-text">Est enim amicus secundum tempus suum,  et non permanebit in die tribulationis.</span>
</div>
<hr>
<div class="verse">
  <span class="verse-num">9</span><span class="verse-text">Et est amicus qui convertitur ad inimicitiam,  et est amicus qui odium et rixam et convitia denudabit.</span>
</div>
<hr>
<div class="verse">
  <span class="verse-num">10</span><span class="verse-text">Est autem amicus socius mensæ,  et non permanebit in die necessitatis.</span>
</div>
<hr>
<div class="verse">
  <span class="verse-num">11</span><span class="verse-text">Amicus si permanserit fixus, erit tibi quasi coæqualis,  et in domesticis tuis fiducialiter aget.</span>
</div>
<hr>
<div class="verse">
  <span class="verse-num">12</span><span class="verse-text">Si humiliaverit se contra te,  et a facie tua absconderit se,  unanimem habebis amicitiam bonam.</span>
</div>
<hr>
<div class="verse">
  <span class="verse-num">13</span><span class="verse-text">Ab inimicis tuis separare,  et ab amicis tuis attende.</span>
</div>
<hr>
<div class="verse">
  <span class="verse-num">14</span><span class="verse-text">Amicus fidelis protectio fortis :  qui autem invenit illum, invenit thesaurum.</span>
</div>
<hr>
<div class="verse">
  <span class="verse-num">15</span><span class="verse-text">Amico fideli nulla est comparatio,  et non est digna ponderatio auri et argenti contra bonitatem fidei illius.</span>
</div>
<hr>
<div class="verse">
  <span class="verse-num">16</span><span class="verse-text">Amicus fidelis medicamentum vitæ et immortalitatis :  et qui metuunt Dominum, invenient illum.</span>
</div>
<hr>
<div class="verse">
  <span class="verse-num">17</span><span class="verse-text">Qui timet Deum æque habebit amicitiam bonam,  quoniam secundum illum erit amicus illius.</span>
</div>
<hr>
<div class="verse">
  <span class="verse-num">18</span><span class="verse-text">Fili, a juventute tua excipe doctrinam,  et usque ad canos invenies sapientiam.</span>
</div>
<hr>
<div class="verse">
  <span class="verse-num">19</span><span class="verse-text">Quasi is qui arat et seminat accede ad eam,  et sustine bonos fructus illius.</span>
</div>
<hr>
<div class="verse">
  <span class="verse-num">20</span><span class="verse-text">In opere enim ipsius exiguum laborabis,  et cito edes de generationibus illius.</span>
</div>
<hr>
<div class="verse">
  <span class="verse-num">21</span><span class="verse-text">Quam aspera est nimium sapientia indoctis hominibus !  et non permanebit in illa excors.</span>
</div>
<hr>
<div class="verse">
  <span class="verse-num">22</span><span class="verse-text">Quasi lapidis virtus probatio erit in illis :  et non demorabuntur projicere illam.</span>
</div>
<hr>
<div class="verse">
  <span class="verse-num">23</span><span class="verse-text">Sapientia enim doctrinæ secundum nomen est ejus,  et non est multis manifestata :  quibus autem cognita est,  permanet usque ad conspectum Dei.</span>
</div>
<hr>
<div class="verse">
  <span class="verse-num">24</span><span class="verse-text">Audi, fili, et accipe consilium intellectus,  et ne abjicias consilium meum.</span>
</div>
<hr>
<div class="verse">
  <span class="verse-num">25</span><span class="verse-text">Injice pedem tuum in compedes illius,  et in torques illius collum tuum.</span>
</div>
<hr>
<div class="verse">
  <span class="verse-num">26</span><span class="verse-text">Subjice humerum tuum, et porta illam,  et ne acedieris vinculis ejus.</span>
</div>
<hr>
<div class="verse">
  <span class="verse-num">27</span><span class="verse-text">In omni animo tuo accede ad illam,  et in omni virtute tua conserva vias ejus.</span>
</div>
<hr>
<div class="verse">
  <span class="verse-num">28</span><span class="verse-text">Investiga illam, et manifestabitur tibi :  et continens factus, ne derelinquas eam :</span>
</div>
<hr>
<div class="verse">
  <span class="verse-num">29</span><span class="verse-text">in novissimis enim invenies requiem in ea,  et convertetur tibi in oblectationem.</span>
</div>
<hr>
<div class="verse">
  <span class="verse-num">30</span><span class="verse-text">Et erunt tibi compedes ejus in protectionem fortitudinis et bases virtutis,  et torques illius in stolam gloriæ :</span>
</div>
<hr>
<div class="verse">
  <span class="verse-num">31</span><span class="verse-text">decor enim vitæ est in illa,  et vincula illius alligatura salutaris.</span>
</div>
<hr>
<div class="verse">
  <span class="verse-num">32</span><span class="verse-text">Stolam gloriæ indues eam,  et coronam gratulationis superpones tibi.</span>
</div>
<hr>
<div class="verse">
  <span class="verse-num">33</span><span class="verse-text">Fili, si attenderis mihi, disces :  et si accommodaveris animum tuum, sapiens eris.</span>
</div>
<hr>
<div class="verse">
  <span class="verse-num">34</span><span class="verse-text">Si inclinaveris aurem tuam, excipies doctrinam :  et si dilexeris audire, sapiens eris.</span>
</div>
<hr>
<div class="verse">
  <span class="verse-num">35</span><span class="verse-text">In multitudine presbyterorum prudentium sta,  et sapientiæ illorum ex corde conjungere,  ut omnem narrationem Dei possis audire,  et proverbia laudis non effugiant a te.</span>
</div>
<hr>
<div class="verse">
  <span class="verse-num">36</span><span class="verse-text">Et si videris sensatum, evigila ad eum,  et gradus ostiorum illius exterat pes tuus.</span>
</div>
<hr>
<div class="verse">
  <span class="verse-num">37</span><span class="verse-text">Cogitatum tuum habe in præceptis Dei,  et in mandatis illius maxime assiduus esto :  et ipse dabit tibi cor,  et concupiscentia sapientiæ dabitur tibi.</span>
</div>
<hr>
      </div>
    </main>

    <script>
      window.APP_CONFIG = {
        assetsBase: "../assets",
        rootBase: "../",
        current: { bookSlug: "sirach", chapter: 6 }
      };
    </script>
    <script src="../assets/app.js"></script>
  </body>
</html>
