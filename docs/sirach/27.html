<!doctype html>
<html lang="pt-br">
  <head>
    <meta charset="utf-8">
    <meta name="viewport" content="width=device-width, initial-scale=1">
    <title>Vulgata — Ecclesiasticus (Sirach) 27</title>
    <meta name="description" content="Vulgata Latina — capítulo por página">
    <script src="https://cdn.tailwindcss.com"></script>
    <link href="https://fonts.googleapis.com/css2?family=Crimson+Text:wght@400;600;700&display=swap" rel="stylesheet">
    <link rel="stylesheet" href="../assets/style.css">
  </head>
  <body>
    <nav class="sticky top-0 border-b bg-white/80 backdrop-blur supports-[backdrop-filter]:bg-white/60 shadow-sm" data-nav-root>
      <div class="max-w-screen-lg mx-auto px-3">
        <div class="h-14 flex items-center justify-between">
          <a class="font-semibold tracking-tight text-gray-900 hover:text-blue-700 transition-colors" href="../index.html">Vulgata</a>
          <button id="navbarToggle" class="lg:hidden inline-flex items-center justify-center p-2 rounded text-gray-700 hover:bg-gray-100 focus-visible:outline-none focus-visible:ring-2 focus-visible:ring-blue-500" aria-controls="navbarMenu" aria-expanded="false" aria-label="Abrir menu">
            <svg class="w-6 h-6" fill="none" stroke="currentColor" viewBox="0 0 24 24" xmlns="http://www.w3.org/2000/svg"><path stroke-linecap="round" stroke-linejoin="round" stroke-width="2" d="M4 6h16M4 12h16M4 18h16"></path></svg>
          </button>
        </div>
        <div id="navbarMenu" class="hidden lg:flex lg:items-center lg:justify-end gap-2 py-2">
          <div class="flex flex-col lg:flex-row lg:items-center gap-2 w-full lg:w-auto">
            <div class="flex items-center gap-2 w-full lg:w-auto">
              <label for="bookSelect" class="mb-0 text-sm text-gray-600">Livro</label>
              <select id="bookSelect" class="w-full lg:w-auto min-w-[200px] border rounded px-2 py-1 text-sm bg-white text-gray-900 focus:outline-none focus:ring-2 focus:ring-blue-500"></select>
            </div>
            <div class="flex items-center gap-2 w-full lg:w-auto">
              <label for="chapterSelect" class="mb-0 text-sm text-gray-600">Capítulo</label>
              <select id="chapterSelect" class="w-full lg:w-auto min-w-[110px] border rounded px-2 py-1 text-sm bg-white text-gray-900 focus:outline-none focus:ring-2 focus:ring-blue-500"></select>
            </div>
            <span class="hidden lg:inline-block text-xs text-gray-700 border rounded px-2 py-0.5" id="chaptersCountBadge" title="Total de capítulos do livro"></span>
            <button id="goBtn" class="w-full lg:w-auto inline-flex items-center justify-center px-3 py-1.5 text-sm rounded-md bg-blue-600 text-white hover:bg-blue-700 focus-visible:outline-none focus-visible:ring-2 focus-visible:ring-blue-500 disabled:opacity-50 disabled:cursor-not-allowed">Ir</button>
          </div>
        </div>
      </div>
    </nav>

    <main class="max-w-screen-lg mx-auto my-4 px-3">
      <div class="reading-container mx-auto">
      <h1 class="chapter-title h3 mb-4">Ecclesiasticus (Sirach) 27</h1>
<div class="verse">
  <span class="verse-num">1</span><span class="verse-text">Propter inopiam multi deliquerunt :  et qui quærit locupletari avertit oculum suum.</span>
</div>
<hr>
<div class="verse">
  <span class="verse-num">2</span><span class="verse-text">Sicut in medio compaginis lapidum palus figitur,  sic et inter medium venditionis et emptionis angustiabitur peccatum :</span>
</div>
<hr>
<div class="verse">
  <span class="verse-num">3</span><span class="verse-text">conteretur cum delinquente delictum.</span>
</div>
<hr>
<div class="verse">
  <span class="verse-num">4</span><span class="verse-text">Si non in timore Domini tenueris te instanter,  cito subvertetur domus tua.</span>
</div>
<hr>
<div class="verse">
  <span class="verse-num">5</span><span class="verse-text">Sicut in percussura cribri remanebit pulvis,  sic aporia hominis in cogitatu illius.</span>
</div>
<hr>
<div class="verse">
  <span class="verse-num">6</span><span class="verse-text">Vasa figuli probat fornax,  et homines justos tentatio tribulationis.</span>
</div>
<hr>
<div class="verse">
  <span class="verse-num">7</span><span class="verse-text">Sicut rusticatio de ligno ostendit fructum illius,  sic verbum ex cogitatu cordis hominis.</span>
</div>
<hr>
<div class="verse">
  <span class="verse-num">8</span><span class="verse-text">Ante sermonem non laudes virum :  hæc enim tentatio est hominum.</span>
</div>
<hr>
<div class="verse">
  <span class="verse-num">9</span><span class="verse-text">Si sequaris justitiam, apprehendes illam,  et indues quasi poderem honoris :  et inhabitabis cum ea, et proteget te in sempiternum,  et in die agnitionis invenies firmamentum.</span>
</div>
<hr>
<div class="verse">
  <span class="verse-num">10</span><span class="verse-text">Volatilia ad sibi similia conveniunt :  et veritas ad eos qui operantur illam revertetur.</span>
</div>
<hr>
<div class="verse">
  <span class="verse-num">11</span><span class="verse-text">Leo venationi insidiatur semper :  sic peccata operantibus iniquitates.</span>
</div>
<hr>
<div class="verse">
  <span class="verse-num">12</span><span class="verse-text">Homo sanctus in sapientia manet sicut sol :  nam stultus sicut luna mutatur.</span>
</div>
<hr>
<div class="verse">
  <span class="verse-num">13</span><span class="verse-text">In medio insensatorum serva verbum tempori :  in medio autem cogitantium assiduus esto.</span>
</div>
<hr>
<div class="verse">
  <span class="verse-num">14</span><span class="verse-text">Narratio peccantium odiosa,  et risus illorum in deliciis peccati.</span>
</div>
<hr>
<div class="verse">
  <span class="verse-num">15</span><span class="verse-text">Loquela multum jurans horripilationem capiti statuet,  et irreverentia ipsius obturatio aurium.</span>
</div>
<hr>
<div class="verse">
  <span class="verse-num">16</span><span class="verse-text">Effusio sanguinis in rixa superborum,  et maledictio illorum auditus gravis.</span>
</div>
<hr>
<div class="verse">
  <span class="verse-num">17</span><span class="verse-text">Qui denudat arcana amici fidem perdit,  et non inveniet amicum ad animum suum.</span>
</div>
<hr>
<div class="verse">
  <span class="verse-num">18</span><span class="verse-text">Dilige proximum,  et conjungere fide cum illo.</span>
</div>
<hr>
<div class="verse">
  <span class="verse-num">19</span><span class="verse-text">Quod si denudaveris absconsa illius,  non persequeris post eum.</span>
</div>
<hr>
<div class="verse">
  <span class="verse-num">20</span><span class="verse-text">Sicut enim homo qui perdit amicum suum,  sic et qui perdit amicitiam proximi sui.</span>
</div>
<hr>
<div class="verse">
  <span class="verse-num">21</span><span class="verse-text">Et sicut qui dimittit avem de manu sua,  sic dereliquisti proximum tuum, et non eum capies.</span>
</div>
<hr>
<div class="verse">
  <span class="verse-num">22</span><span class="verse-text">Non illum sequaris, quoniam longe abest :  effugit enim quasi caprea de laqueo, quoniam vulnerata est anima ejus :</span>
</div>
<hr>
<div class="verse">
  <span class="verse-num">23</span><span class="verse-text">ultra eum non poteris colligare.  Et maledicti est concordatio :</span>
</div>
<hr>
<div class="verse">
  <span class="verse-num">24</span><span class="verse-text">denudare autem amici mysteria, desperatio est animæ infelicis.</span>
</div>
<hr>
<div class="verse">
  <span class="verse-num">25</span><span class="verse-text">Annuens oculo fabricat iniqua,  et nemo eum abjiciet.</span>
</div>
<hr>
<div class="verse">
  <span class="verse-num">26</span><span class="verse-text">In conspectu oculorum tuorum condulcabit os suum,  et super sermones tuos admirabitur :  novissime autem pervertet os suum,  et in verbis tuis dabit scandalum.</span>
</div>
<hr>
<div class="verse">
  <span class="verse-num">27</span><span class="verse-text">Multa odivi, et non coæquavi ei,  et Dominus odiet illum.</span>
</div>
<hr>
<div class="verse">
  <span class="verse-num">28</span><span class="verse-text">Qui in altum mittit lapidem, super caput ejus cadet :  et plaga dolosa dolosi dividet vulnera.</span>
</div>
<hr>
<div class="verse">
  <span class="verse-num">29</span><span class="verse-text">Et qui foveam fodit incidet in eam :  et qui statuit lapidem proximo offendet in eo :  et qui laqueum alii ponit, peribit in illo.</span>
</div>
<hr>
<div class="verse">
  <span class="verse-num">30</span><span class="verse-text">Facienti nequissimum consilium, super ipsum devolvetur,  et non agnoscet unde adveniat illi.</span>
</div>
<hr>
<div class="verse">
  <span class="verse-num">31</span><span class="verse-text">Illusio et improperium superborum,  et vindicta sicut leo insidiabitur illi.</span>
</div>
<hr>
<div class="verse">
  <span class="verse-num">32</span><span class="verse-text">Laqueo peribunt qui oblectantur casu justorum,  dolor autem consumet illos antequam moriantur.</span>
</div>
<hr>
<div class="verse">
  <span class="verse-num">33</span><span class="verse-text">Ira et furor utraque execrabilia sunt,  et vir peccator continens erit illorum.</span>
</div>
<hr>
      </div>
    </main>

    <script>
      window.APP_CONFIG = {
        assetsBase: "../assets",
        rootBase: "../",
        current: { bookSlug: "sirach", chapter: 27 }
      };
    </script>
    <script src="../assets/app.js"></script>
  </body>
</html>
