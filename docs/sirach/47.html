<!doctype html>
<html lang="pt-br">
  <head>
    <meta charset="utf-8">
    <meta name="viewport" content="width=device-width, initial-scale=1">
    <title>Vulgata — Ecclesiasticus (Sirach) 47</title>
    <meta name="description" content="Vulgata Latina — capítulo por página">
    <script src="https://cdn.tailwindcss.com"></script>
    <link href="https://fonts.googleapis.com/css2?family=Crimson+Text:wght@400;600;700&display=swap" rel="stylesheet">
    <link rel="stylesheet" href="../assets/style.css">
  </head>
  <body>
    <nav class="sticky top-0 border-b bg-white/80 backdrop-blur supports-[backdrop-filter]:bg-white/60 shadow-sm" data-nav-root>
      <div class="max-w-screen-lg mx-auto px-3">
        <div class="h-14 flex items-center justify-between">
          <a class="font-semibold tracking-tight text-gray-900 hover:text-blue-700 transition-colors" href="../index.html">Vulgata</a>
          <button id="navbarToggle" class="lg:hidden inline-flex items-center justify-center p-2 rounded text-gray-700 hover:bg-gray-100 focus-visible:outline-none focus-visible:ring-2 focus-visible:ring-blue-500" aria-controls="navbarMenu" aria-expanded="false" aria-label="Abrir menu">
            <svg class="w-6 h-6" fill="none" stroke="currentColor" viewBox="0 0 24 24" xmlns="http://www.w3.org/2000/svg"><path stroke-linecap="round" stroke-linejoin="round" stroke-width="2" d="M4 6h16M4 12h16M4 18h16"></path></svg>
          </button>
        </div>
        <div id="navbarMenu" class="hidden lg:flex lg:items-center lg:justify-end gap-2 py-2">
          <div class="flex flex-col lg:flex-row lg:items-center gap-2 w-full lg:w-auto">
            <div class="flex items-center gap-2 w-full lg:w-auto">
              <label for="bookSelect" class="mb-0 text-sm text-gray-600">Livro</label>
              <select id="bookSelect" class="w-full lg:w-auto min-w-[200px] border rounded px-2 py-1 text-sm bg-white text-gray-900 focus:outline-none focus:ring-2 focus:ring-blue-500"></select>
            </div>
            <div class="flex items-center gap-2 w-full lg:w-auto">
              <label for="chapterSelect" class="mb-0 text-sm text-gray-600">Capítulo</label>
              <select id="chapterSelect" class="w-full lg:w-auto min-w-[110px] border rounded px-2 py-1 text-sm bg-white text-gray-900 focus:outline-none focus:ring-2 focus:ring-blue-500"></select>
            </div>
            <span class="hidden lg:inline-block text-xs text-gray-700 border rounded px-2 py-0.5" id="chaptersCountBadge" title="Total de capítulos do livro"></span>
            <button id="goBtn" class="w-full lg:w-auto inline-flex items-center justify-center px-3 py-1.5 text-sm rounded-md bg-blue-600 text-white hover:bg-blue-700 focus-visible:outline-none focus-visible:ring-2 focus-visible:ring-blue-500 disabled:opacity-50 disabled:cursor-not-allowed">Ir</button>
          </div>
        </div>
      </div>
    </nav>

    <main class="max-w-screen-lg mx-auto my-4 px-3">
      <div class="reading-container mx-auto">
      <h1 class="chapter-title h3 mb-4">Ecclesiasticus (Sirach) 47</h1>
<div class="verse">
  <span class="verse-num">1</span><span class="verse-text">Post hæc surrexit Nathan,  propheta in diebus David.</span>
</div>
<hr>
<div class="verse">
  <span class="verse-num">2</span><span class="verse-text">Et quasi adeps separatus a carne,  sic David a filiis Israël.</span>
</div>
<hr>
<div class="verse">
  <span class="verse-num">3</span><span class="verse-text">Cum leonibus lusit quasi cum agnis,  et in ursis similiter fecit sicut in agnis ovium, in juventute sua.</span>
</div>
<hr>
<div class="verse">
  <span class="verse-num">4</span><span class="verse-text">Numquid non occidit gigantem,  et abstulit opprobrium de gente ?</span>
</div>
<hr>
<div class="verse">
  <span class="verse-num">5</span><span class="verse-text">In tollendo manum,  saxo fundæ dejecit exsultationem Goliæ :</span>
</div>
<hr>
<div class="verse">
  <span class="verse-num">6</span><span class="verse-text">nam invocavit Dominum omnipotentem,  et dedit in dextera ejus tollere hominem fortem in bello,  et exaltare cornu gentis suæ.</span>
</div>
<hr>
<div class="verse">
  <span class="verse-num">7</span><span class="verse-text">Sic in decem millibus glorificavit eum :  et laudavit eum in benedictionibus Domini,  in offerendo illi coronam gloriæ :</span>
</div>
<hr>
<div class="verse">
  <span class="verse-num">8</span><span class="verse-text">contrivit enim inimicos undique,  et extirpavit Philisthiim contrarios usque in hodiernum diem :  contrivit cornu ipsorum usque in æternum.</span>
</div>
<hr>
<div class="verse">
  <span class="verse-num">9</span><span class="verse-text">In omni opere dedit confessionem Sancto,  et Excelso in verbo gloriæ.</span>
</div>
<hr>
<div class="verse">
  <span class="verse-num">10</span><span class="verse-text">De omni corde suo laudavit Dominum :  et dilexit Deum, qui fecit illum,  et dedit illi contra inimicos potentiam :</span>
</div>
<hr>
<div class="verse">
  <span class="verse-num">11</span><span class="verse-text">et stare fecit cantores contra altare,  et in sono eorum dulces fecit modos.</span>
</div>
<hr>
<div class="verse">
  <span class="verse-num">12</span><span class="verse-text">Et dedit in celebrationibus decus,  et ornavit tempora usque ad consummationem vitæ,  ut laudarent nomen sanctum Domini,  et amplificarent mane Dei sanctitatem.</span>
</div>
<hr>
<div class="verse">
  <span class="verse-num">13</span><span class="verse-text">Dominus purgavit peccata ipsius,  et exaltavit in æternum cornu ejus :  et dedit illi testamentum regni,  et sedem gloriæ in Israël.</span>
</div>
<hr>
<div class="verse">
  <span class="verse-num">14</span><span class="verse-text">Post ipsum surrexit filius sensatus,  et propter illum dejecit omnem potentiam inimicorum.</span>
</div>
<hr>
<div class="verse">
  <span class="verse-num">15</span><span class="verse-text">Salomon imperavit in diebus pacis,  cui subjecit Deus omnes hostes,  ut conderet domum in nomine suo,  et pararet sanctitatem in sempiternum.  Quemadmodum eruditus es in juventute tua,</span>
</div>
<hr>
<div class="verse">
  <span class="verse-num">16</span><span class="verse-text">et impletus es, quasi flumen, sapientia,  et terram retexit anima tua.</span>
</div>
<hr>
<div class="verse">
  <span class="verse-num">17</span><span class="verse-text">Et replesti in comparationibus ænigmata :  ad insulas longe divulgatum est nomen tuum,  et dilectus es in pace tua.</span>
</div>
<hr>
<div class="verse">
  <span class="verse-num">18</span><span class="verse-text">In cantilenis, et proverbiis,  et comparationibus, et interpretationibus, miratæ sunt terræ :</span>
</div>
<hr>
<div class="verse">
  <span class="verse-num">19</span><span class="verse-text">et in nomine Domini Dei,  cui est cognomen Deus Israël.</span>
</div>
<hr>
<div class="verse">
  <span class="verse-num">20</span><span class="verse-text">Collegisti quasi auricalcum aurum,  et ut plumbum complesti argentum :</span>
</div>
<hr>
<div class="verse">
  <span class="verse-num">21</span><span class="verse-text">et inclinasti femora tua mulieribus :  potestatem habuisti in corpore tuo.</span>
</div>
<hr>
<div class="verse">
  <span class="verse-num">22</span><span class="verse-text">Dedisti maculam in gloria tua,  et profanasti semen tuum,  inducere iracundiam ad liberos tuos,  et incitari stultitiam tuam :</span>
</div>
<hr>
<div class="verse">
  <span class="verse-num">23</span><span class="verse-text">ut faceres imperium bipartitum,  et ex Ephraim imperare imperium durum.</span>
</div>
<hr>
<div class="verse">
  <span class="verse-num">24</span><span class="verse-text">Deus autem non derelinquet misericordiam suam :  et non corrumpet, nec delebit opera sua,  neque perdet a stirpe nepotes electi sui,  et semen ejus qui diligit Dominum non corrumpet.</span>
</div>
<hr>
<div class="verse">
  <span class="verse-num">25</span><span class="verse-text">Dedit autem reliquum Jacob,  et David de ipsa stirpe.</span>
</div>
<hr>
<div class="verse">
  <span class="verse-num">26</span><span class="verse-text">Et finem habuit Salomon cum patribus suis.</span>
</div>
<hr>
<div class="verse">
  <span class="verse-num">27</span><span class="verse-text">Et dereliquit post se de semine suo, gentis stultitiam,</span>
</div>
<hr>
<div class="verse">
  <span class="verse-num">28</span><span class="verse-text">et imminutum a prudentia, Roboam,  qui avertit gentem consilio suo :</span>
</div>
<hr>
<div class="verse">
  <span class="verse-num">29</span><span class="verse-text">et Jeroboam filium Nabat, qui peccare fecit Israël,  et dedit viam peccandi Ephraim :  et plurima redundaverunt peccata ipsorum.</span>
</div>
<hr>
<div class="verse">
  <span class="verse-num">30</span><span class="verse-text">Valde averterunt illos a terra sua.</span>
</div>
<hr>
<div class="verse">
  <span class="verse-num">31</span><span class="verse-text">Et quæsivit omnes nequitias,  usque dum perveniret ad illos defensio,  et ab omnibus peccatis liberavit eos.</span>
</div>
<hr>
      </div>
    </main>

    <script>
      window.APP_CONFIG = {
        assetsBase: "../assets",
        rootBase: "../",
        current: { bookSlug: "sirach", chapter: 47 }
      };
    </script>
    <script src="../assets/app.js"></script>
  </body>
</html>
