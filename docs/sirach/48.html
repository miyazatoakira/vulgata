<!doctype html>
<html lang="pt-br">
  <head>
    <meta charset="utf-8">
    <meta name="viewport" content="width=device-width, initial-scale=1">
    <title>Vulgata — Ecclesiasticus (Sirach) 48</title>
    <meta name="description" content="Vulgata Latina — capítulo por página">
    <script src="https://cdn.tailwindcss.com"></script>
    <link href="https://fonts.googleapis.com/css2?family=Crimson+Text:wght@400;600;700&display=swap" rel="stylesheet">
    <link rel="stylesheet" href="../assets/style.css">
  </head>
  <body>
    <nav class="sticky top-0 border-b bg-white shadow-sm" data-nav-root>
      <div class="max-w-screen-lg mx-auto px-3">
        <div class="flex flex-wrap items-center gap-2 py-2">
          <a class="shrink-0 font-semibold tracking-tight text-gray-900 hover:text-blue-700 transition-colors" href="../index.html">Vulgata</a>
          <button id="navbarToggle" class="ml-auto lg:hidden inline-flex items-center justify-center p-2 rounded text-gray-700 hover:bg-gray-100 focus-visible:outline-none focus-visible:ring-2 focus-visible:ring-blue-500" aria-controls="navbarMenu" aria-expanded="false" aria-label="Abrir menu">
            <svg class="w-6 h-6" fill="none" stroke="currentColor" viewBox="0 0 24 24" xmlns="http://www.w3.org/2000/svg"><path stroke-linecap="round" stroke-linejoin="round" stroke-width="2" d="M4 6h16M4 12h16M4 18h16"></path></svg>
          </button>
          <div id="navbarMenu" class="order-last w-full lg:order-none lg:w-auto hidden lg:flex items-center justify-start lg:justify-end gap-2">
            <div class="flex flex-col lg:flex-row lg:items-center gap-2 w-full lg:w-auto">
              <div class="flex items-center gap-2 w-full lg:w-auto">
                <label for="bookSelect" class="mb-0 text-sm text-gray-600">Livro</label>
                <select id="bookSelect" class="w-full lg:w-auto min-w-[200px] border rounded px-2 py-1 text-sm bg-white text-gray-900 focus:outline-none focus:ring-2 focus:ring-blue-500"></select>
              </div>
              <div class="flex items-center gap-2 w-full lg:w-auto">
                <label for="chapterSelect" class="mb-0 text-sm text-gray-600">Capítulo</label>
                <select id="chapterSelect" class="w-full lg:w-auto min-w-[110px] border rounded px-2 py-1 text-sm bg-white text-gray-900 focus:outline-none focus:ring-2 focus:ring-blue-500"></select>
              </div>
              <span class="hidden lg:inline-block text-xs text-gray-700 border rounded px-2 py-0.5" id="chaptersCountBadge" title="Total de capítulos do livro"></span>
              <button id="goBtn" class="w-full lg:w-auto inline-flex items-center justify-center px-3 py-1.5 text-sm rounded-md bg-blue-600 text-white hover:bg-blue-700 focus-visible:outline-none focus-visible:ring-2 focus-visible:ring-blue-500 disabled:opacity-50 disabled:cursor-not-allowed">Ir</button>
            </div>
          </div>
        </div>
      </div>
    </nav>

    <main class="max-w-screen-lg mx-auto my-4 px-3">
      <div class="reading-container mx-auto">
      <h1 class="chapter-title h3 mb-4">Ecclesiasticus (Sirach) 48</h1>
<div class="verse">
  <span class="verse-num">1</span><span class="verse-text">Et surrexit Elias propheta quasi ignis,  et verbum ipsius quasi facula ardebat.</span>
</div>
<hr>
<div class="verse">
  <span class="verse-num">2</span><span class="verse-text">Qui induxit in illos famem :  et irritantes illum invidia sua pauci facti sunt :  non enim poterant sustinere præcepta Domini.</span>
</div>
<hr>
<div class="verse">
  <span class="verse-num">3</span><span class="verse-text">Verbo Domini continuit cælum,  et dejecit de cælo ignem ter.</span>
</div>
<hr>
<div class="verse">
  <span class="verse-num">4</span><span class="verse-text">Sic amplificatus est Elias in mirabilibus suis.  Et quis potest similiter sic gloriari tibi ?</span>
</div>
<hr>
<div class="verse">
  <span class="verse-num">5</span><span class="verse-text">qui sustulisti mortuum ab inferis de sorte mortis,  in verbo Domini Dei :</span>
</div>
<hr>
<div class="verse">
  <span class="verse-num">6</span><span class="verse-text">qui dejecisti reges ad pernicem,  et confregisti facile potentiam ipsorum,  et gloriosos de lecto suo :</span>
</div>
<hr>
<div class="verse">
  <span class="verse-num">7</span><span class="verse-text">qui audis in Sina judicium,  et in Horeb judicia defensionis :</span>
</div>
<hr>
<div class="verse">
  <span class="verse-num">8</span><span class="verse-text">qui ungis reges ad pœnitentiam,  et prophetas facis successores post te :</span>
</div>
<hr>
<div class="verse">
  <span class="verse-num">9</span><span class="verse-text">qui receptus es in turbine ignis,  in curru equorum igneorum :</span>
</div>
<hr>
<div class="verse">
  <span class="verse-num">10</span><span class="verse-text">qui scriptus es in judiciis temporum,  lenire iracundiam Domini,  conciliare cor patris ad filium,  et restituere tribus Jacob.</span>
</div>
<hr>
<div class="verse">
  <span class="verse-num">11</span><span class="verse-text">Beati sunt qui te viderunt,  et in amicitia tua decorati sunt.</span>
</div>
<hr>
<div class="verse">
  <span class="verse-num">12</span><span class="verse-text">Nam nos vita vivimus tantum :  post mortem autem non erit tale nomen nostrum.</span>
</div>
<hr>
<div class="verse">
  <span class="verse-num">13</span><span class="verse-text">Elias quidem in turbine tectus est,  et in Eliseo completus est spiritus ejus :  in diebus suis non pertimuit principem,  et potentia nemo vicit illum :</span>
</div>
<hr>
<div class="verse">
  <span class="verse-num">14</span><span class="verse-text">nec superavit illum verbum aliquod,  et mortuum prophetavit corpus ejus.</span>
</div>
<hr>
<div class="verse">
  <span class="verse-num">15</span><span class="verse-text">In vita sua fecit monstra,  et in morte mirabilia operatus est.</span>
</div>
<hr>
<div class="verse">
  <span class="verse-num">16</span><span class="verse-text">In omnibus istis non pœnituit populus,  et non recesserunt a peccatis suis,  usque dum ejecti sunt de terra sua,  et dispersi sunt in omnem terram :</span>
</div>
<hr>
<div class="verse">
  <span class="verse-num">17</span><span class="verse-text">et relicta est gens perpauca,  et princeps in domo David.</span>
</div>
<hr>
<div class="verse">
  <span class="verse-num">18</span><span class="verse-text">Quidam ipsorum fecerunt quod placeret Deo :  alii autem multa commiserunt peccata.</span>
</div>
<hr>
<div class="verse">
  <span class="verse-num">19</span><span class="verse-text">Ezechias munivit civitatem suam,  et induxit in medium ipsius aquam :  et fodit ferro rupem,  et ædificavit ad aquam puteum.</span>
</div>
<hr>
<div class="verse">
  <span class="verse-num">20</span><span class="verse-text">In diebus ipsius ascendit Sennacherib,  et misit Rabsacen, et sustulit manum suam contra illos :  et extulit manum suam in Sion,  et superbus factus est potentia sua.</span>
</div>
<hr>
<div class="verse">
  <span class="verse-num">21</span><span class="verse-text">Tunc mota sunt corda et manus ipsorum :  et doluerunt quasi parturientes mulieres.</span>
</div>
<hr>
<div class="verse">
  <span class="verse-num">22</span><span class="verse-text">Et invocaverunt Dominum misericordem,  et expandentes manus suas extulerunt ad cælum :  et Sanctus, Dominus Deus, audivit cito vocem ipsorum.</span>
</div>
<hr>
<div class="verse">
  <span class="verse-num">23</span><span class="verse-text">Non est commemoratus peccatorum illorum,  neque dedit illos inimicis suis :  sed purgavit eos in manu Isaiæ sancti prophetæ.</span>
</div>
<hr>
<div class="verse">
  <span class="verse-num">24</span><span class="verse-text">Dejecit castra Assyriorum,  et contrivit illos angelus Domini :</span>
</div>
<hr>
<div class="verse">
  <span class="verse-num">25</span><span class="verse-text">nam fecit Ezechias quod placuit Deo,  et fortiter ivit in via David patris sui,  quam mandavit illi Isaias, propheta magnus,  et fidelis in conspectu Dei.</span>
</div>
<hr>
<div class="verse">
  <span class="verse-num">26</span><span class="verse-text">In diebus ipsius retro rediit sol,  et addidit regi vitam.</span>
</div>
<hr>
<div class="verse">
  <span class="verse-num">27</span><span class="verse-text">Spiritu magno vidit ultima,  et consolatus est lugentes in Sion  usque in sempiternum.</span>
</div>
<hr>
<div class="verse">
  <span class="verse-num">28</span><span class="verse-text">Ostendit futura,  et abscondita antequam evenirent.</span>
</div>
<hr>
      </div>
    </main>

    <script>
      window.APP_CONFIG = {
        assetsBase: "../assets",
        rootBase: "../",
        current: { bookSlug: "sirach", chapter: 48 }
      };
    </script>
    <script src="../assets/app.js"></script>
  </body>
</html>
