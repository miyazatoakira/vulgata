<!doctype html>
<html lang="pt-br">
  <head>
    <meta charset="utf-8">
    <meta name="viewport" content="width=device-width, initial-scale=1">
    <title>Vulgata — I Machabaeorum 9</title>
    <meta name="description" content="Vulgata Latina — capítulo por página">
    <link href="https://cdn.jsdelivr.net/npm/bootstrap@5.3.3/dist/css/bootstrap.min.css" rel="stylesheet" integrity="sha384-QWTKZyjpPEjISv5WaRU9OFeRpok6YctnYmDr5pNlyT2bRjXh0JMhjY6hW+ALEwIH" crossorigin="anonymous">
    <link href="https://fonts.googleapis.com/css2?family=Crimson+Text:wght@400;600;700&display=swap" rel="stylesheet">
    <link rel="stylesheet" href="../assets/style.css">
  </head>
  <body>
    <nav class="navbar navbar-expand-lg navbar-light bg-body-tertiary border-bottom sticky-top" data-bs-theme="light">
      <div class="container-fluid">
        <a class="navbar-brand" href="../index.html">Vulgata</a>
        <button class="navbar-toggler" type="button" data-bs-toggle="collapse" data-bs-target="#navbarSupportedContent" aria-controls="navbarSupportedContent" aria-expanded="false" aria-label="Toggle navigation">
          <span class="navbar-toggler-icon"></span>
        </button>
        <div class="collapse navbar-collapse" id="navbarSupportedContent">
          <div class="ms-auto d-flex flex-column flex-lg-row align-items-stretch align-items-lg-center gap-2 w-100 w-lg-auto">
            <div class="d-flex align-items-center gap-2 w-100 w-lg-auto">
              <label for="bookSelect" class="form-label mb-0 small text-muted">Livro</label>
              <select id="bookSelect" class="form-select form-select-sm w-100" style="min-width: 200px;"></select>
            </div>
            <div class="d-flex align-items-center gap-2 w-100 w-lg-auto">
              <label for="chapterSelect" class="form-label mb-0 small text-muted">Capítulo</label>
              <select id="chapterSelect" class="form-select form-select-sm w-100" style="min-width: 110px;"></select>
            </div>
            <span class="badge text-bg-light border d-none d-lg-inline-block" id="chaptersCountBadge" title="Total de capítulos do livro"></span>
            <button id="goBtn" class="btn btn-sm btn-primary w-100 w-lg-auto">Ir</button>
          </div>
        </div>
      </div>
    </nav>

    <main class="container-lg my-4 px-3">
      <div class="reading-container mx-auto">
      <h1 class="chapter-title h3 mb-4">I Machabaeorum 9</h1>
<div class="verse">
  <span class="verse-num">1</span><span class="verse-text">Interea, ut audivit Demetrius quia cecidit Nicanor et exercitus ejus in prælio, apposuit Bacchidem et Alcimum rursum mittere in Judæam, et dextrum cornu cum illis.</span>
</div>
<hr>
<div class="verse">
  <span class="verse-num">2</span><span class="verse-text">Et abierunt viam quæ ducit in Galgala, et castra posuerunt in Masaloth, quæ est in Arbellis : et occupaverunt eam, et peremerunt animas hominum multas.</span>
</div>
<hr>
<div class="verse">
  <span class="verse-num">3</span><span class="verse-text">In mense primo anni centesimi et quinquagesimi secundi, applicuerunt exercitum ad Jerusalem :</span>
</div>
<hr>
<div class="verse">
  <span class="verse-num">4</span><span class="verse-text">et surrexerunt, et abierunt in Beream viginti millia virorum, et duo millia equitum.</span>
</div>
<hr>
<div class="verse">
  <span class="verse-num">5</span><span class="verse-text">Et Judas posuerat castra in Laisa, et tria millia viri electi cum eo :</span>
</div>
<hr>
<div class="verse">
  <span class="verse-num">6</span><span class="verse-text">et viderunt multitudinem exercitus, quia multi sunt, et timuerunt valde : et multi subtraxerunt se de castris, et non remanserunt ex eis nisi octingenti viri.</span>
</div>
<hr>
<div class="verse">
  <span class="verse-num">7</span><span class="verse-text">Et vidit Judas quod defluxit exercitus suus, et bellum perurgebat eum, et confractus est corde, quia non habebat tempus congregandi eos, et dissolutus est.</span>
</div>
<hr>
<div class="verse">
  <span class="verse-num">8</span><span class="verse-text">Et dixit his qui residui erant : Surgamus, et eamus ad adversarios nostros, si poterimus pugnare adversus eos.</span>
</div>
<hr>
<div class="verse">
  <span class="verse-num">9</span><span class="verse-text">Et avertebant eum, dicentes : Non poterimus, sed liberemus animas nostras modo, et revertamur ad fratres nostros, et tunc pugnabimus adversus eos : nos autem pauci sumus.</span>
</div>
<hr>
<div class="verse">
  <span class="verse-num">10</span><span class="verse-text">Et ait Judas : Absit istam rem facere ut fugiamus ab eis : et si appropiavit tempus nostrum, moriamur in virtute propter fratres nostros, et non inferamus crimen gloriæ nostræ.</span>
</div>
<hr>
<div class="verse">
  <span class="verse-num">11</span><span class="verse-text">Et movit exercitus de castris, et steterunt illis obviam : et divisi sunt equites in duas partes, et fundibularii et sagittarii præibant exercitum, et primi certaminis omnes potentes.</span>
</div>
<hr>
<div class="verse">
  <span class="verse-num">12</span><span class="verse-text">Bacchides autem erat in dextro cornu, et proximavit legio ex duabus partibus, et clamabant tubis :</span>
</div>
<hr>
<div class="verse">
  <span class="verse-num">13</span><span class="verse-text">exclamaverunt autem et hi qui erant ex parte Judæ etiam ipsi, et commota est terra a voce exercituum : et commissum est prælium a mane usque ad vesperam.</span>
</div>
<hr>
<div class="verse">
  <span class="verse-num">14</span><span class="verse-text">Et vidit Judas quod firmior est pars exercitus Bacchidis in dextris, et convenerunt cum ipso omnes constantes corde :</span>
</div>
<hr>
<div class="verse">
  <span class="verse-num">15</span><span class="verse-text">et contrita est dextera pars ab eis, et persecutus est eos usque ad montem Azoti.</span>
</div>
<hr>
<div class="verse">
  <span class="verse-num">16</span><span class="verse-text">Et qui in sinistro cornu erant, viderunt quod contritum est dextrum cornu, et secuti sunt post Judam, et eos qui cum ipso erant, a tergo :</span>
</div>
<hr>
<div class="verse">
  <span class="verse-num">17</span><span class="verse-text">et ingravatum est prælium, et ceciderunt vulnerati multi ex his et ex illis.</span>
</div>
<hr>
<div class="verse">
  <span class="verse-num">18</span><span class="verse-text">Et Judas cecidit, et ceteri fugerunt.</span>
</div>
<hr>
<div class="verse">
  <span class="verse-num">19</span><span class="verse-text">Et Jonathas et Simon tulerunt Judam fratrem suum, et sepelierunt eum in sepulchro patrum suorum in civitate Modin.</span>
</div>
<hr>
<div class="verse">
  <span class="verse-num">20</span><span class="verse-text">Et fleverunt eum omnis populus Israël planctu magno, et lugebant dies multos,</span>
</div>
<hr>
<div class="verse">
  <span class="verse-num">21</span><span class="verse-text">et dixerunt : Quomodo cecidit potens, qui salvum faciebat populum Israël !</span>
</div>
<hr>
<div class="verse">
  <span class="verse-num">22</span><span class="verse-text">Et cetera verba bellorum Judæ, et virtutum, quas fecit, et magnitudinis ejus, non sunt descripta : multa enim erant valde.</span>
</div>
<hr>
<div class="verse">
  <span class="verse-num">23</span><span class="verse-text">Et factum est : post obitum Judæ emerserunt iniqui in omnibus finibus Israël, et exorti sunt omnes qui operabantur iniquitatem.</span>
</div>
<hr>
<div class="verse">
  <span class="verse-num">24</span><span class="verse-text">In diebus illis facta est fames magna valde, et tradidit se Bacchidi omnis regio eorum cum ipsis.</span>
</div>
<hr>
<div class="verse">
  <span class="verse-num">25</span><span class="verse-text">Et elegit Bacchides viros impios, et constituit eos dominos regionis :</span>
</div>
<hr>
<div class="verse">
  <span class="verse-num">26</span><span class="verse-text">et exquirebant, et perscrutabantur amicos Judæ, et adducebant eos ad Bacchidem, et vindicabat in illos, et illudebat.</span>
</div>
<hr>
<div class="verse">
  <span class="verse-num">27</span><span class="verse-text">Et facta est tribulatio magna in Israël, qualis non fuit ex die qua non est visus propheta in Israël.</span>
</div>
<hr>
<div class="verse">
  <span class="verse-num">28</span><span class="verse-text">Et congregati sunt omnes amici Judæ, et dixerunt Jonathæ :</span>
</div>
<hr>
<div class="verse">
  <span class="verse-num">29</span><span class="verse-text">Ex quo frater tuus Judas defunctus est, vir similis ei non est, qui exeat contra inimicos nostros, Bacchidem et eos qui inimici sunt gentis nostræ.</span>
</div>
<hr>
<div class="verse">
  <span class="verse-num">30</span><span class="verse-text">Nunc itaque, te hodie elegimus esse pro eo nobis in principem, et ducem ad bellandum bellum nostrum.</span>
</div>
<hr>
<div class="verse">
  <span class="verse-num">31</span><span class="verse-text">Et suscepit Jonathas tempore illo principatum, et surrexit loco Judæ fratris sui.</span>
</div>
<hr>
<div class="verse">
  <span class="verse-num">32</span><span class="verse-text">Et cognovit Bacchides, et quærebat eum occidere.</span>
</div>
<hr>
<div class="verse">
  <span class="verse-num">33</span><span class="verse-text">Et cognovit Jonathas, et Simon frater ejus, et omnes qui cum eo erant : et fugerunt in desertum Thecuæ et consederunt ad aquam lacus Asphar.</span>
</div>
<hr>
<div class="verse">
  <span class="verse-num">34</span><span class="verse-text">Et cognovit Bacchides, et die sabbatorum venit ipse et omnis exercitus ejus trans Jordanem.</span>
</div>
<hr>
<div class="verse">
  <span class="verse-num">35</span><span class="verse-text">Et Jonathas misit fratrem suum ducem populi, et rogavit Nabuthæos amicos suos, ut commodarent illis apparatum suum, qui erat copiosus.</span>
</div>
<hr>
<div class="verse">
  <span class="verse-num">36</span><span class="verse-text">Et exierunt filii Jambri ex Madaba, et comprehenderunt Joannem et omnia quæ habebat, et abierunt habentes ea.</span>
</div>
<hr>
<div class="verse">
  <span class="verse-num">37</span><span class="verse-text">Post hæc verba, renuntiatum est Jonathæ et Simoni fratri ejus, quia filii Jambri faciunt nuptias magnas, et ducunt sponsam ex Madaba filiam unius de magnis principibus Chanaan cum ambitione magna.</span>
</div>
<hr>
<div class="verse">
  <span class="verse-num">38</span><span class="verse-text">Et recordati sunt sanguinis Joannis fratris sui : et ascenderunt, et absconderunt se sub tegumento montis.</span>
</div>
<hr>
<div class="verse">
  <span class="verse-num">39</span><span class="verse-text">Et elevaverunt oculos suos, et viderunt : et ecce tumultus, et apparatus multus : et sponsus processit, et amici ejus, et fratres ejus obviam illis cum tympanis, et musicis, et armis multis.</span>
</div>
<hr>
<div class="verse">
  <span class="verse-num">40</span><span class="verse-text">Et surrexerunt ad eos ex insidiis, et occiderunt eos, et ceciderunt vulnerati multi, et residui fugerunt in montes : et acceperunt omnia spolia eorum :</span>
</div>
<hr>
<div class="verse">
  <span class="verse-num">41</span><span class="verse-text">et conversæ sunt nuptiæ in luctum, et vox musicorum ipsorum in lamentum.</span>
</div>
<hr>
<div class="verse">
  <span class="verse-num">42</span><span class="verse-text">Et vindicaverunt vindictam sanguinis fratris sui : et reversi sunt ad ripam Jordanis.</span>
</div>
<hr>
<div class="verse">
  <span class="verse-num">43</span><span class="verse-text">Et audivit Bacchides, et venit die sabbatorum usque ad oram Jordanis in virtute magna.</span>
</div>
<hr>
<div class="verse">
  <span class="verse-num">44</span><span class="verse-text">Et dixit ad suos Jonathas : Surgamus, et pugnemus contra inimicos nostros : non est enim hodie sicut heri et nudiustertius :</span>
</div>
<hr>
<div class="verse">
  <span class="verse-num">45</span><span class="verse-text">ecce enim bellum ex adverso, aqua vero Jordanis hinc et inde, et ripæ, et paludes, et saltus : et non est locus divertendi.</span>
</div>
<hr>
<div class="verse">
  <span class="verse-num">46</span><span class="verse-text">Nunc ergo, clamate in cælum, ut liberemini de manu inimicorum vestrorum. Et commissum est bellum.</span>
</div>
<hr>
<div class="verse">
  <span class="verse-num">47</span><span class="verse-text">Et extendit Jonathas manum suam percutere Bacchidem, et divertit ab eo retro :</span>
</div>
<hr>
<div class="verse">
  <span class="verse-num">48</span><span class="verse-text">et desiliit Jonathas, et qui cum eo erant, in Jordanem, et transnataverunt ad eos Jordanem.</span>
</div>
<hr>
<div class="verse">
  <span class="verse-num">49</span><span class="verse-text">Et ceciderunt de parte Bacchidis die illa mille viri. Et reversi sunt in Jerusalem,</span>
</div>
<hr>
<div class="verse">
  <span class="verse-num">50</span><span class="verse-text">et ædificaverunt civitates munitas in Judæa, munitionem quæ erat in Jericho, et in Ammaum, et in Bethoron, et in Bethel, et Thamnata, et Phara, et Thopo muris excelsis, et portis, et seris.</span>
</div>
<hr>
<div class="verse">
  <span class="verse-num">51</span><span class="verse-text">Et posuit custodiam in eis, ut inimicitias exercerent in Israël :</span>
</div>
<hr>
<div class="verse">
  <span class="verse-num">52</span><span class="verse-text">et munivit civitatem Bethsuram, et Gazaram, et arcem, et posuit in eis auxilia, et apparatum escarum :</span>
</div>
<hr>
<div class="verse">
  <span class="verse-num">53</span><span class="verse-text">et accepit filios principum regionis obsides, et posuit eos in arce in Jerusalem in custodiam.</span>
</div>
<hr>
<div class="verse">
  <span class="verse-num">54</span><span class="verse-text">Et anno centesimo quinquagesimo tertio, mense secundo, præcepit Alcimus destrui muros domus sanctæ interioris, et destrui opera prophetarum : et cœpit destruere.</span>
</div>
<hr>
<div class="verse">
  <span class="verse-num">55</span><span class="verse-text">In tempore illo percussus est Alcimus : et impedita sunt opera illius, et occlusum est os ejus, et dissolutus est paralysi, nec ultra potuit loqui verbum, et mandare de domo sua.</span>
</div>
<hr>
<div class="verse">
  <span class="verse-num">56</span><span class="verse-text">Et mortuus est Alcimus in tempore illo cum tormento magno.</span>
</div>
<hr>
<div class="verse">
  <span class="verse-num">57</span><span class="verse-text">Et vidit Bacchides quoniam mortuus est Alcimus, et reversus est ad regem. Et siluit terra annis duobus.</span>
</div>
<hr>
<div class="verse">
  <span class="verse-num">58</span><span class="verse-text">Et cogitaverunt omnes iniqui, dicentes : Ecce Jonathas, et qui cum eo sunt, in silentio habitant confidenter : nunc ergo adducamus Bacchidem, et comprehendet eos omnes una nocte.</span>
</div>
<hr>
<div class="verse">
  <span class="verse-num">59</span><span class="verse-text">Et abierunt, et consilium ei dederunt.</span>
</div>
<hr>
<div class="verse">
  <span class="verse-num">60</span><span class="verse-text">Et surrexit ut veniret cum exercitu multo : et misit occulte epistolas sociis suis qui erant in Judæa, ut comprehenderent Jonathan, et eos qui cum eo erant : sed non potuerunt, quia innotuit eis consilium eorum.</span>
</div>
<hr>
<div class="verse">
  <span class="verse-num">61</span><span class="verse-text">Et apprehendit de viris regionis, qui principes erant malitiæ, quinquaginta viros, et occidit eos :</span>
</div>
<hr>
<div class="verse">
  <span class="verse-num">62</span><span class="verse-text">et secessit Jonathas, et Simon, et qui cum eo erant, in Bethbessen, quæ est in deserto : et exstruxit diruta ejus, et firmaverunt eam.</span>
</div>
<hr>
<div class="verse">
  <span class="verse-num">63</span><span class="verse-text">Et cognovit Bacchides, et congregavit universam multitudinem suam : et his, qui de Judæa erant, denuntiavit.</span>
</div>
<hr>
<div class="verse">
  <span class="verse-num">64</span><span class="verse-text">Et venit, et castra posuit desuper Bethbessen : et oppugnavit eam dies multos, et fecit machinas.</span>
</div>
<hr>
<div class="verse">
  <span class="verse-num">65</span><span class="verse-text">Et reliquit Jonathas Simonem fratrem suum in civitate, et exiit in regionem, et venit cum numero :</span>
</div>
<hr>
<div class="verse">
  <span class="verse-num">66</span><span class="verse-text">et percussit Odaren et fratres ejus, et filios Phaseron in tabernaculis ipsorum : et cœpit cædere, et crescere in virtutibus.</span>
</div>
<hr>
<div class="verse">
  <span class="verse-num">67</span><span class="verse-text">Simon vero, et qui cum ipso erant, exierunt de civitate, et succenderunt machinas,</span>
</div>
<hr>
<div class="verse">
  <span class="verse-num">68</span><span class="verse-text">et pugnaverunt contra Bacchidem, et contritus est ab eis : et afflixerunt eum valde, quoniam consilium ejus et congressus ejus erat inanis.</span>
</div>
<hr>
<div class="verse">
  <span class="verse-num">69</span><span class="verse-text">Et iratus contra viros iniquos, qui ei consilium dederant ut veniret in regionem ipsorum, multos ex eis occidit : ipse autem cogitavit cum reliquis abire in regionem suam.</span>
</div>
<hr>
<div class="verse">
  <span class="verse-num">70</span><span class="verse-text">Et cognovit Jonathas : et misit ad eum legatos componere pacem cum ipso, et reddere ei captivitatem.</span>
</div>
<hr>
<div class="verse">
  <span class="verse-num">71</span><span class="verse-text">Et libenter accepit, et fecit secundum verba ejus, et juravit se nihil facturum ei mali omnibus diebus vitæ ejus.</span>
</div>
<hr>
<div class="verse">
  <span class="verse-num">72</span><span class="verse-text">Et reddidit ei captivitatem, quam prius erat prædatus de terra Juda : et conversus abiit in terram suam, et non apposuit amplius venire in fines ejus.</span>
</div>
<hr>
<div class="verse">
  <span class="verse-num">73</span><span class="verse-text">Et cessavit gladius ex Israël : et habitavit Jonathas in Machmas, et cœpit Jonathas ibi judicare populum, et exterminavit impios ex Israël.</span>
</div>
<hr>
      </div>
    </main>

    <script>
      window.APP_CONFIG = {
        assetsBase: "../assets",
        rootBase: "../",
        current: { bookSlug: "i-maccabees", chapter: 9 }
      };
    </script>
    <script src="https://cdn.jsdelivr.net/npm/bootstrap@5.3.3/dist/js/bootstrap.bundle.min.js" integrity="sha384-YvpcrYf0tY3lHB60NNkmXc5s9fDVZLE4bEJ0hZl5W8SIv9K0Uod8GCExl3Og8ifw" crossorigin="anonymous"></script>
    <script src="../assets/app.js"></script>
  </body>
</html>
